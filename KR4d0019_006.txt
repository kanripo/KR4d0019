# -*- mode: mandoku-view; -*-
#+TITLE: 東觀集
#+DATE: 2015-08-24 23:50:24.844309
#+PROPERTY: ID KR4d0019
#+PROPERTY: BASEEDITION WYG    
#+PROPERTY: JUAN 卷六
<pb:KR4d0019_WYG_006-1a>¶
欽定四庫全書¶
　東觀集巻六¶
　　　　　　　　　　　　　宋　魏野　撰¶
　　書逸人俞太中屋壁¶
羨君還似我居處傍林泉洗硯魚吞墨烹茶鶴避烟閒¶
惟歌聖代老不恨流年每到論詩外慵多對榻眠¶
　　送文兆上人南歸¶
自由由獨自誰滯復誰催住笑雲無定歸嫌水不迴瓶¶
<pb:KR4d0019_WYG_006-1b>¶
惟添瀑布杖只卓莓苔如此真行脚餘堪我静咍¶
　　述懐¶
東郊魏仲先生計且隨縁任嬾自掃地更貧誰怨天有¶
名閒富貴無事小神仙不覺流光速身將半百年¶
　　和宗人用見寄¶
兀坐㡬忘形柴門夜不扃稔憐丞相雨瑞愛老人星妻¶
識琴材料童諳鶴性靈逺山延頸望疎竹枕肱聽祖業¶
存圭竇年支有茯苓閒身寄精舍狂跡在旗亭養藥依¶
<pb:KR4d0019_WYG_006-2a>¶
丹訣嘗茶騐水經何時得相見静話向松庭¶
　　送進士孫磻赴舉¶
半生養鈍向棠郊此去深宜奪錦標莫歎遷鸎方出谷¶
即看一鶴迥沖霄送詩吟悵風吹硯别酒擕從雪濯瓢¶
驢蹇童羸山路險他時貴不忘今朝¶
　　送王闢太博赴闕呈劉正言¶
吟坐俱頭白分擕重愴情才堪親帝坐貧不似官行暁¶
霧迷山徑秋霖破馹程惟應劉小諫到闕喜相迎¶
<pb:KR4d0019_WYG_006-2b>¶
　　酬和提刑王國博見寄兼惠竹簟¶
召伯城邊勞夢想滕王閣上動詩心閒思已隔江山逺¶
老别那堪嵗月深三徑出稀青草合雙眸望久墨花侵¶
翻嗟珍簟雖䝉寄早晩同將坐卧吟¶
　　寄贈西川御史薛端公益州司理劉大著陜路運¶
　　　使臧殿院梓州提刑唐察院¶
四賢同在兩川時不獨民間鬭察微蜀魄血流啼亦少¶
巴猿腸斷聽應稀文君酒㫖停紅斾神女雲從惹繡衣¶
<pb:KR4d0019_WYG_006-3a>¶
雪盡洗寃題畫景齊看詔向十洲歸¶
　　送薛奎殿院赴闕¶
謫監陜郡滯賢才晴雪忻將紫詔開緩步未親龍扆去¶
迴車願擁隼旟来辭䝉得得過三徑送合迢迢到柏臺¶
秋霽山川行色好乗驄䇿蹇恨難陪¶
　　薛殿院將赴闕先歸絳臺迎覲¶
不妨赴詔暫歸寜躍馬惟消兩大程七十嚴君千萬里¶
綵衣爭似繡衣榮¶
<pb:KR4d0019_WYG_006-3b>¶
　　謝孫大諫惠茶¶
盧仝曾謝諫官茶狂作長歌任過誇爭似君今相惠者¶
分從京口送村家¶
　　贈華山何學士致仕¶
累表乞眠雲明君始許君三峯同鶴住半俸與僧分益¶
夀藥難得朝元香自焚承家多令子冠盖世紛紛¶
　　依韻和馮亞見贈¶
君向城中住淳風想獨還相逢多解夢不見少開顔期¶
<pb:KR4d0019_WYG_006-4a>¶
約同尋藥商量共買山羨余庭際石重疊蘚痕斑¶
　　贈薛田察院兼呈劉大著¶
居喪貧御史家近亦難歸却恐詔起復如何贖繡衣僕¶
夫潛去盡親友頓来稀惟有劉東觀時時扣掩扉¶
　　寄贈河中孫大諫兼簡劉大著李瀆處士¶
暫出皇州路不賖莫同夢得動咨嗟雙旌况鎮重華國¶
五府猶為大尹家劉曜卿方知屬邑李長源舊寄生涯¶
(大著字曜卿/李瀆字長源)相逢應是星頻聚豈獨山河勢可誇¶
<pb:KR4d0019_WYG_006-4b>¶
　　和酬孫大諫見訪之什¶
冬日開門忽似春溫顔和氣接如親貴能尚故尋村叟¶
醉悮猶呼作舎人茜斾穿林行蘚上椹袍拂石坐溪濱¶
似㽞雅咏詶雖晚每㸔長先整角巾¶
　　送賈注歸蜀¶
将為干名入帝都却言歸隱蜀鄉閭永抛丹桂辭京輦¶
深入青山侍板輿囊裏幾般仙藥草杖頭數巻道經書¶
相門親友欣相羡富貴終難復舊居¶
<pb:KR4d0019_WYG_006-5a>¶
　　長安龍圗陳學士寵示重陽日翠微樓上見覽拙¶
　　　詩之作兼䝉寄翠微樓長樂亭二記各述一絶¶
　　　紀而謝之¶
京兆重陽大尹家翠微樓上賞黄花秦娥應自停歌吹¶
看我詩狂到日斜¶
　　翠微樓¶
斗城誰建翠微樓富貴陳家小狀頭和記從今為四絶¶
鳳毛玉筯興銀鈎¶
<pb:KR4d0019_WYG_006-5b>¶
　　長樂亭¶
長安長樂古来坡新剏離亭景致多從此祖筵休别唱¶
記中自有斷腸歌¶
　　和夏臺知縣李尚賢殿直見贈¶
咫尺縣前山陽城舊掩關兩衙公務静三載使星閒雲¶
入司房暗苔侵界石斑曾為攀桂客多謝訪林間¶
　　送王專著作之任犀浦¶
西川宰字選清强東觀修文輟佐郎濯錦江邊趨郡府¶
<pb:KR4d0019_WYG_006-6a>¶
浣花溪上問村疆半年訟必消民境數月歌應徹帝鄉¶
百里舊聞風物好公餘遥想入篇章¶
　　送張子臯推官赴闕¶
閒想何人得似君泛遊難滯五侯門風流自是神仙客¶
雅淡誰知將相孫寒籟忍堪飄别曲秋霖那更灑離魂¶
青春漸上青雲去後㑹應難向水村¶
　　次韻和酬洛下宋京見寄¶
聲名獨步向西都主將風騷敵亞夫龜洛泛應隨釣叟¶
<pb:KR4d0019_WYG_006-6b>¶
龍門游想領生徒公車未召身猶散相府深知道豈孤¶
可惜春時還不見眼前花卉漫芳敷¶
　　知府石太尉閒抱瑶琴榮臨圭竇燒笋供膳刻題¶
　　　名因成二絶紀而謝之¶
分茅人忽到茅齋踏破溪邊萬㸃苔却恐歌鐘喧静境¶
隨軒只背古琴来¶
笋近林燒厭八珍烟為翠幕草為茵功臣名姓留何處¶
自把金刀刻翠筠¶
<pb:KR4d0019_WYG_006-7a>¶
　　池上閒咏¶
微物滿池塘閒看向夕陽草蟲腰盡細水鳥嘴多長科¶
斗漁翁字芙蓉野客裳詩成堪寫處蓮葉碧牋香¶
　　送縣宰王希之閣下¶
到任預憂替替歸貧類初離情似芳草逺道逐征車遺¶
愛還留記行裝只担書將来好官職願載此間除¶
　　寄唐異山人¶
不見琴詩友相思二十秋能消㡬度别便是一生休未¶
<pb:KR4d0019_WYG_006-7b>¶
得雲迎步還應雪滿頭何時各擕杖竟去㑹嵩丘¶
　　送王秘丞赴闕¶
詔下儒中選將臣衆推何處避君恩圗書官職人間美¶
斧鉞威權閫外尊蘭省交朋迎敵願棠郊寒士送銷魂¶
功臣佇聽居藩翰肯憶漁樵在水村¶
　　和薛田察院咏雪三首¶
林間踏去宜沽酒石上收来好煑茶除却子猷當此景¶
髙情偏憶戴逵家¶
<pb:KR4d0019_WYG_006-8a>¶
七字空吟六出花與君無酒只烹茶門前俱絶行踪跡¶
還似袁安卧在家¶
宻壓溪雲入户斜照開睡眼不須茶誰言落處無偏黨¶
牽率詩家壯酒家¶
　　送趙推官赴王太尉辟命¶
舊友敦詩將邊城辟去初坐籌銷劍㦸行李減琴書敵¶
帳應先遁屯田想未耡蕭關迎有騎瀚海食無魚家道¶
寜思慮軍容計慘舒唱籌戎幙静登眺戍樓虚馬飲沙¶
<pb:KR4d0019_WYG_006-8b>¶
河濁蟬鳴隴樹疎佇看歸闕日官向粉闈除¶
　　新栽葦¶
臨砌復臨流栽初尚未稠長因帶風雨逺似在汀洲静¶
閣宜紅蓼閒樓稱白鷗前春應更好江上且潛休¶
　　送王太博出鎮桂林¶
主上求人鎮大藩桂林雖逺莫嗟歎薛能嘉樹非真命¶
韓愈潮陽是謫官甘雨將沾蠻草潤仁風先掃瘴烟殘¶
龍鍾不得相隨去願寄州圗枕石看¶
<pb:KR4d0019_WYG_006-9a>¶
　　謝何學士王專推官王道士同見訪¶
閒離錦帳戴紗巾誰送東郊訪隱淪舊在幕中珠履客¶
新遊門下羽衣人掃苔雖是開三徑采蕨何由致八珍¶
太史還應怪躔次郎官星犯客星頻¶
　　經嵩陽廢觀因有戲題¶
嵩陽多廢觀欲騐少碑文地屬村夫子苔漫石老君草¶
生泉更浸松老燒猶焚欲問神仙事悠悠空白雲¶
　　送馮介迎覲¶
<pb:KR4d0019_WYG_006-9b>¶
離聲無管絃空把指頻彈惟子猶為客何人不作官前¶
程貧豈易後㑹老應難想拜髙堂下麻衣淚始乾¶
　　送无用上人歸中條¶
迢逓中條寺秋尋忘險途履踪臨水有錫影入雲無像¶
閣分秦樹經窗見舜都我曾題壁處閒看想踟蹰¶
　　秋夜與陳孟話别(孟善/琴)¶
草堂燈暗雨瀟瀟欲話分擕重鬱陶何事琴中猶怨切¶
淒涼調裏鼓離騷¶
<pb:KR4d0019_WYG_006-10a>¶
　　寄盩厔知縣解且著作¶
盩厔樂天初任地此時君又繼多才閒應時到遊仙寺¶
石上題詩拂綠苔¶
　¶
　¶
　¶
　¶
　¶
<pb:KR4d0019_WYG_006-10b>¶
　¶
　¶
　¶
　¶
　¶
　¶
　¶
　東觀集巻六¶
